ДТГО «Львівська залізниця» 30 листопада за результатами тендеру уклало угоду з ТОВ «Укррослізинг» на придбання колійної машини важкого типу РМ-80 для очищення щебеню на умовах фінансового лізингу вартістю 82,09 млн грн.
Про це повідомляється в «Віснику державних закупівель».
Лізингові послуги розраховані на сім років.
В Україні такі машини випускає «Старокраматорський машинобудівельний завод» (Донецька обл.).
Основними акціонерами заводу є офшор «Ганадо трейд, інк» (острови Сент Кітс і Невіс) і син міністерки регіонального розвитку, будівництва та ЖКГ Сергій Близнюк, які станом на початок 2012 року володіли частками по 25%.
Засновником ТОВ «Укррослізинг» є кіпрська компанія «Укррослізинг сайпрус лімітед», а директором Василь Жуков, раніше відомий як керівник фірми «ВТБ-лізинг», що входить в групу російського «Внешторгбанка».
Раніше засновницею «Укррослізингу» була кіпрська компанія «Імпофірм Консалтінг Лімітед».
Вона також виступала засновницею ТОВ «Албента», пов'язаної з групою народної депутатки від Партії регіонів Віри Іванющенко.
Єдиним конкурентом «Укррослізингу» на тендері Львівської залізниці було ТОВ «Прем'єр лізинг», директоркою якого зараз є Марія Чернікова.
В 2012 році ці фірми розіграли між собою тендери «Укрзалізниці» на постачання піввагонів на 5,08 млрд грн.
Ця ж Чернікова була директоркою «Укррослізингу» в 2009 році, коли компанія виграла тендер Київського метрополітену на постачання сотні вагонів вартістю 1,39 млрд грн.
Однак угода не була виконана через претензії ревізорів.
Тоді ГоловКРУ з'ясувало, що ціни вагонів завищено і втрати бюджету складуть 55% від ціни закупівлі.
«Загальна розрахункова сума втрат КП «Київський метрополітен» коштів становитиме 770,8 млн грн, у тому числі винагорода ТОВ «Укррослізинг» – 590,8 млн гривень, що забезпечує «космічну» рентабельність», – повідомило ГоловКРУ.
Чернікова також відома як директорка ТОВ «Фортуна-лізинг», яке рік тому отримало підряд Сімферопольського аеропорту на лізингові послуги вартістю 297,54 млн грн.