Слідча суддя Печерського райсуду м. Києва скасувала арешт семи кілограм золота, що належить директорці ПП «Аннтей-В» Любові Цуприк.
Про це свідчить ухвала від 29 вересня.
Суд повернув злитки, оскільки «в подальшому застосуванні арешту відпала потреба».
Це підтверджується позицією обвинувачення – слідча проти повернення злитків власнику не заперечувала, про що подала суду відповідну заяву.
Розслідування у кримінальному провадженні №422016101110000067 за статтею «фінансування тероризму» здійснює Слідчий відділ Головного управління СБ України у м. Києві та Київській області.
19 травня цього року вдома у директорки «Аннтей-В» пройшов обшук, у ході якого були вилучені вказані злитки.
Суд наклав арешт на них 21 травня.
Досудовим розслідуванням встановлено, що у період 2015-2016 років керівниця і бухгалтерка ПП «Аннтей-В» разом з колишньою керівницею ДП «Київське обласне управління лісового господарства», а також іншими невстановленими особами постачали лісоматеріали через фірму «Аннтей-В» по її контрактах з підприємствами вугільної промисловості.
Йдеться про договори з ТОВ «ДТЕК Свердловантрацит», ТОВ «ДТЕК Ровенькиантрацит», ДП «Шахта Південнодонбаська №3», ДП «Макіїввугілля», ДП «Дзержинськвугілля», ДП «Шахтоуправління «Південнодонбаське №1», ТДВ «Шахта «Білозерська», ТОВ «ДТЕК Павлоградвугілля», ТОВ «ДТЕК Добропіллявугілля», ПАТ «ДТЕК Шахта Комсомолець Донбасу», ДП «ВК «Краснолиманська».
Більшість приватних підприємств із цього списку входять у групу Ріната Ахметова.
ПП «Аннтей-В» зареєстроване у с. Іллінка Мар'їнського району Донецької області (це підконтрольна українській владі територія, де проходила АТО).
Засновницею і директоркою підприємства значиться Валентина Цуприк, колишня бізнес-партнерка Павла Зінова по ТОВ «Лаокоон».
Зінова працював директором департаменту матеріального забезпечення МВС за часів Віталія Захарченка.